<h1>Le Stoner trap in azione</h1>

<p>Mi ha colpito un'affermazione del maestro Paolo Bianchi scritta sulla chat nazionale della F.N.G.O.:</p>

<p class="text-center"><i>Belle le Stoner, ma anche molto rare a verificarsi.
        Nelle centinaia di partite giocate ne ho subito pochissime, forse solo una, da Caspard
        in un torneo milanese degli anni '90.</i></p>

<p>Ma poi ho cercato di ricordarmi quante Stoner trap avessi giocato nelle mie partite.</p>

<p>Me ne ricordo molto bene una. 22 aprile 1990: avevo 15 anni. Ero al mio secondo torneo, in quel di Modena,
ospite dei simpaticissimi Angela Quattrocchi e Luca Ottani. Stavo giocando proprio contro Angela. E all'improvviso
eccola lì: la possibilità di giocare la mia prima Stoner trap. E ho vinto la partita.</p>

<p>Altre... no! Certo non ricordo a memoria tutte le mie partite, ma ho un ricordo di tutte le più significative.
E non ricordo nessun'altra Stoner trap.</p>

<p>Ma allora è vero che sono così rare? Al punto che forse non vale la pena studiarle?</p>

<h2>Stoner trap: the phantom menace</h2>

<p>Sì, la citazione non è casuale. <i>The phantom menace</i>: <i>la minaccia fantasma</i>, il titolo del primo episodio
della saga di Guerre Stellari.</p>

<p>Anche se non si vedono, le Stoner trap sono spesso dietro l'angolo. Sono una minaccia che può concretizzarsi
    da un momento all'altro. Ma sono minacce da cui abbiamo imparato a difenderci. Della serie:
    <i>se le conosci le eviti</i>. E se le eviti non le vedi.</p>

<p>Ma state certi che se, ad alto livello, un giocatore ottiene una formazione sbilanciata, subito entrambi pensano
alla Stoner trap: l'uno per capire se può utilizzarla, l'altro per fare di tutto per evitarla.</p>

<p>Le condizioni per realizzare una Stoner trap non sono facili da ottenere, in particolare il controllo della diagonale.
Quindi al giocatore minacciato basta assicurarsi di avere sempre una pedina sulla diagonale e l'attacco è sventato.
Ma talvolta gli sforzi di mantenere una situazione di non attaccabilità possono costare cari, come la perdita di mobilità
in una regione.</p>

<p>Quindi tra due giocatori che conoscono bene il gioco, la Stoner trap può realizzarsi essenzialmente in due occasioni:</p>
<ul>
    <li>chi può essere attaccato non si è accorto che ci sono tutte le condizioni per subire l'attacco;</li>
    <li>chi può essere attaccato ha valutato meno dannoso l'attacco delle manovre necessarie a pararlo.</li>
</ul>

<h2>Non se n'è accorto</h2>

<p>Il diagramma 1 riporta la situazione dopo 29-esima mossa della partita tra l'inglese Imre Leader (nero) e
il tedesco Matthias Berg (bianco) all'ottavo turno del torneo di Cambridge dell'EGP 2024-2025.</p>