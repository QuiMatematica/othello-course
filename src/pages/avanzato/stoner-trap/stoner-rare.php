<h1>Le Stoner trap sono rare?</h1>

<p>Mi ha colpito un'affermazione che il maestro Paolo Bianchi ha scritto sulla chat nazionale della F.N.G.O.:</p>

<p class="text-center"><i>Belle le Stoner, ma anche molto rare a verificarsi.
        Nelle centinaia di partite giocate ne ho subito pochissime, forse solo una, da Caspard
        in un torneo milanese degli anni '90.</i></p>

<p>Ho cercato di ricordarmi quante Stoner trap ho giocato o subìto nelle mie partite.</p>

<p>Me ne ricordo molto bene una. 22 aprile 1990: avevo 14 anni. Ero al mio secondo torneo
ospite a Modena dei simpaticissimi Angela Quattrocchi e Luca Ottani. Stavo giocando proprio contro Angela, che in quel momento era
    in testa alla classifica. E all'improvviso
eccola lì: la possibilità di giocare la mia prima Stoner trap. E ho vinto la partita.
    Purtroppo non ho più il referto, quindi non posso mostrartela.</p>

<p>Altre... no! Certo non ricordo a memoria tutte le mie partite, ma ho un ricordo più o meno vago di alcune tra le
    più significative.
E non ricordo nessun'altra Stoner trap.</p>

<p>Ma allora è vero che sono così rare? Al punto che, forse, non vale la pena studiarle?</p>

<h2>Stoner trap: the phantom menace</h2>

<p>Sì, la citazione non è casuale. <i>The phantom menace</i>: <i>la minaccia fantasma</i>, il titolo del primo episodio
della saga di Guerre Stellari.</p>

<p>Anche se non si vedono, le Stoner trap sono spesso dietro l'angolo. Sono una minaccia che può concretizzarsi
    da un momento all'altro. Ma <i>se le conosci le eviti</i>. E se le eviti, non si presentano in partita.</p>

<p>Ma stai pur certo che se in una partita si prefigura una formazione sbilanciata, entrambi pensano
alle Stoner trap: l'uno per capire se può utilizzarla, l'altro per fare di tutto per evitarla.</p>

<p>Come fare per evitare di subire una Stoner trap?</p>

<h2>Evitare di sbilanciarsi</h2>

<p>Il diagramma <span data-board-ref="berg-juigner-2025-37"></span>
    mostra la posizione dopo la mossa 37 della prima finale del Campionato Europeo 2025
    tra Matthias Berg (nero) e Arthur Juigner (bianco).</p>

<board data-type="show" data-label="berg-juigner-2025-37" data-file="berg-juigner-2025-37.json"
       data-caption="Berg - Juigner<br>Campionato Europeo 2025"></board>

<p>Il bianco deve necessariamente rispondere sul bordo sud, pena la perdita di due tempi di gioco. Ha due mosse tra cui
scegliere: incunearsi in <b>E8</b> o sbilanciarsi in <b>B8</b>.</p>

<p>Giocando in <b>E8</b> si forma una posizione che è nota come <i>Suekuni trap</i>, che studieremo più avanti nel corso.
E' una posizione svantaggiosa per il bianco, in particolare se si dovesse trovare ad avere poche mosse: rischia di essere costretto
    a giocare in <b>B8</b> o in <b>G8</b>, lasciando l'intero bordo all'avversario. In questo momento la mobilità del bianco
è buona, anche se ha un'influenza piuttosto alta. Il rischio però rimane nel finale, quando ci saranno poche caselle libere
    e quindi poche mosse a disposizione. Per riassumere, diciamo che è una posizione
    scomoda, non particolarmente pericolosa in questo momento, ma che potrebbe dare fastidio nel finale.</p>

<p>Se invece il bianco si sbilancia in <b>B8</b>... il nero può partire subito con una Stoner trap.
    Il diagramma <span data-board-ref="berg-juigner-2025-37-ipotesi"></span> mostra
    una possibile continuazione.</p>

<board data-type="show" data-label="berg-juigner-2025-37-ipotesi" data-file="berg-juigner-2025-37-ipotesi.json"
       data-caption="Berg - Juigner, Praga<br>Ipotesi con <b>38: B8</b>."></board>

<p>Per evitare di subire questo attacco, il bianco ha preferito giocare in <b>E8</b>.
    La Stoner trap non si è manifestata. Ma nei ragionamenti dei due giocatori c'è stata sicuramente.</p>

Puoi vedere il reale svolgimento della partita su flipthedisk
<a href="https://flipthedisc.com/live/299/31499" target="_blank" rel="noopener noreferrer"><i class="bi bi-box-arrow-right"></i></a></p>.

<h2>Fare in modo che non ci sono le condizioni</h2>

<p>Le condizioni per realizzare una Stoner trap non sono facili da ottenere, in particolare il controllo della diagonale.
    Quindi al giocatore minacciato basta assicurarsi di avere sempre una pedina sulla diagonale e l'attacco è sventato.</p>

<p>Il diagramma <span data-board-ref="juigner-berg-2"></span> mostra la posizione dopo la mossa 26 della
    seconda finale del Campionato Europeo 2025. Rispetto alla precedente i colori sono invertiti:
    Arthur Juigner gioca con il nero e Matthias Berg gioca con il bianco.</p>

<board data-type="show" data-label="juigner-berg-2" data-file="juigner-berg-2-2025-26.json"
       data-caption="Juigner - Berg<br>Campionato Europeo 2025"></board>

<p>La posizione è piuttosto bilanciata. Entrambi i colori non devono assolutamente perdere di vista la mobilità.
    Tocca al nero, al quale non conviene né giocare a nord-est, né a sud-ovest. L'unica mossa che sembrerebbe
    interessante dal punto di vista della mobilità è <b>H7</b>. Infatti con tale mossa il bianco non ottiene
    nessuna nuova mossa buona. Inoltre il nero gira la pedina <b>F5</b> che gli permetterebbe, in seguito,
    di giocare in <b>B5</b>. Ma...</p>

<p>Ma muovendo in <b>H7</b> il nero forma un bordo sbilanciato, ed è uno di quelli attaccabili con una Stoner trap.
    Ma è effettivamente attaccabile? Subito no, perché la diagonale è tagliata dalla pedina <b>E4</b> che diventa nera.
    Quindi si può osare! Nel diagramma <span data-board-ref="juigner-berg-2-seguito"></span> vedi il seguito della
partita.</p>

<board data-type="show" data-label="juigner-berg-2-seguito" data-file="juigner-berg-2-2025-26-seguito.json"
       data-caption="Juigner - Berg<br>Campionato Europeo 2025"></board>

<p>Anche in questo caso la Stoner trap non si è vista, anche se c'era la formazione sbilanciata adatta. Tuttavia
non c'erano le condizioni per eseguire l'attacco e il nero ha trovato una buona scappatoia per evitare
l'attacco.</p>

<h2>Per concludere</h2>

<p>Devi assolutamente conoscere le Stoner trap. Se ti capiterà l'occasione buona per sfruttarle, saranno un'arma
molto potente. Ma soprattutto le devi conoscere per evitare di subirle.</p>

<div class="card border-primary mb-3">
	<div class="card-header">Strategia</div>
	<div class="card-body">
		<p class="card-text">Per evitare di subire una Stoner trap puoi:</p>
        <ul class="card-text">
            <li>evitare le formazioni sbilanciate attaccabili;</li>
            <li>fare in modo che non ci siano le condizioni adatte per l'attacco.</li>
        </ul>
	</div>
</div>
